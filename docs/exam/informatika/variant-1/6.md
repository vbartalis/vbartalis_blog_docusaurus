---
sidebar_position: 6
---

# 6A. Tétel: Szoftverfejlesztési módszertanok

## Hagyományos szoftverfejlesztési módszertanok

A hagyományos(strukturált) módszertanok a feladatot modulokra bontják, az implementációban is ajánlott a program modulokra bontása. Ezért a strukturált programozási nyelveket részesítik előnyben. Mivel az objektum orientált nyelvek is strukturáltak, ezért azokkal együtt is használhatók. Jellemzője, hogy az életciklus lépései merev sorrendben követik egymást, azaz lineáris. Ezek a módszertanok nagy, hosszú ideig tartó projektek megvalósítására valók. Részletes dokumentációval próbálják meg elkerülni a félreértéseket.

### Vízesés modell

A vízesés modell volt az első módszertan, ami széles körben elterjedt. Ez egystrukturális módszertan, ezek közül is a legismertebb. Nagy megrendelők nagy projektjeihez alakították ki. Mivel a nagy megrendelők általában rugalmatlanok, ezért előnyős, hogy a módszertan kevés döntési pontot definiál. A modell lineáris. A vízesés modell eredeti változata nem engedi, hogy visszatérjünk egy már lezárt fázisba. Csak akkor léphetünk a következő fázisba, ha az előzőt már tökéletesen sikerült lezárni. A modell rengeteg dokumentum elkészültét írja elő. Mivel ezeket el kell fogadtatni a megrendelővel, ezzel véli biztosítani a módszertan, hogy nincs félreértés a megrendelő és a szoftvercég közt.

### V-modell

A V-modell a vízesés modell kiegészítése teszteléssel. Ez azt jelenti, hogy először végre kell hajtani a fejlesztés lépéseit, ezután jönnek a tesztelés lépései. Ha valamelyik teszt hibát talál, akkor vissza kell menni a megfelelő fejlesztési lépésre. Teszt központú.

### Spirális fejlesztési modell

A spirális fejlesztési modell a gyakorlatban csak elvétve használják, inkább az elvi jelentősége nagy. A modell a prototípus modell és a vízesés modell egyes tulajdonságait kombinálja. Nagy, bonyolult, drága rendszerekhez ajánlott. A spirál modell esetén a spirál mindig ugyanazon a négy fázison halad át:

- célok meghatározása
- kockázatok azonosítása és feloldása
- fejlesztés és tesztelés
- következő iteráció tervezése

### Prototípus alapú fejlesztés

A prototípus modell válasz a vízesés modell sikertelenségére. A fejlesztő cégek rájöttek, hogy tarthatatlan a vízesés modell megközelítése, hogy a rendszerrel a felhasználó csak a projekt végén találkozik. Gyakran csak ekkor derült ki, hogy az életciklus elején félreértették egymást a felek és nem a valós követelményeknek megfelelő rendszer született. Ezt elkerülendő a prototípus modell azt mondja, hogy a végső átadás előtt több prototípust is szállítsunk le, hogy mihamarabb kiderüljenek a félreértések, illetve a megrendelő lássa, mit várhat a rendszertől.

### Iteratív és inkrementális módszertanok

Az iteratív módszertan előírja, hogy a fejlesztést, kezdve az igényfelméréstől az üzemeltetésig, kisebb iterációk sorozatára bontsuk. Eltérően a vízesés modelltől, amelyben például a tervezés teljesen megelőzi az implementációt, itt minden iterációban van tervezés és implementáció is.

Azok a módszertanok, amik a folyamatra teszik a hangsúlyt, azokat iteratív módszertanoknak nevezzük. Azokat, amelyek az iteráció termékére teszik a hangsúlyt, azokat inkrementális módszertanoknak hívjuk. A mai módszertanok nagy része, kezdve a prototípus modelltől egészen az agilis modellekig, ebbe a családba tartoznak.

### Gyors alkalmazásfejlesztés

A gyors alkamazásfejlesztés egy olyan elgondolás, amelynek lényege a szoftver gyorsabb és jobb minőségű elkészítése. általában iteratív, objektum orientált, rapid, követelmény központú sok megrendelő – csapat kommunikációval.

## Agilis szoftverfejlesztési módszertanok

### Az agilis szoftverfejlesztés alapjai

Az agilis fejlesztési módszerek egyik fontos jellemzője, hogy a résztvevők, amennyire lehetséges megpróbálnak alkalmazkodni a projekthez. A legfontosabb a megrendelő kielégítése használható szoftver gyors és folyamatos átadásával.

Alapelvei: Még a követelmények kései változtatása sem okoz problémát. A működő szoftver / prototípus átadása rendszeresen, a lehető legrövidebb időn belül. Napi együttműködés a megrendelő és a fejlesztők között. A projektek motivált egyének köré épülnek, akik megkapják a szükséges eszközöket és támogatást a legjobb munkavégzéshez. A leghatékonyabb kommunikáció a szemtől-szembeni megbeszélés. Az előrehaladás alapja a működő szoftver. Az agilis folyamatok általi fenntartható fejlesztés állandó ütemben. Folyamatos figyelem a technikai kitűnőségnek. Egyszerűség, a minél nagyobb hatékonyságért. Önszervező csapatok készítik a legjobb terveket. Rendszeres időközönként a csapatok reagálnak a változásokra, hogy még hatékonyabbak legyenek.

### Az agilis kiáltvány

> Mi a következő elveket követjük:

> Legfontosabbnak azt tartjuk, hogy az ügyfél elégedettségét a működő szoftver mielőbbi és folyamatos szállításával vívjuk ki.

> Elfogadjuk, hogy a követelmények változhatnak akár a fejlesztés vége felé is. Az agilis eljárások a változásból versenyelőnyt kovácsolnak az ügyfél számára.

> Szállíts működő szoftvert gyakran, azaz néhány hetenként vagy havonként, lehetőség szerint a gyakoribb szállítást választva.

> Az üzleti szakértők és a szoftverfejlesztők dolgozzanak együtt minden nap, a projekt teljes időtartamában.

> Építsd a projektet sikerorientált egyénekre. Biztosítsd számukra a szükséges környezetet és támogatást, és bízz meg bennük, hogy elvégzik a munkát.

> A leghatásosabb és leghatékonyabb módszer az információ átadásának a fejlesztési csapaton belül, a személyes beszélgetés.

> A működő szoftver az elsődleges mércéje az előrehaladásnak.

> Az agilis eljárások a fenntartható fejlesztést pártolják. Fontos, hogy a szponzorok, a fejlesztők és a felhasználók folytonosan képesek legyenek tartani egy állandó ütemet.

> A műszaki kiválóság és a jó terv folyamatos szem előtt tartása fokozza az agilitást.

> Elengedhetetlen az egyszerűség, azaz az elvégezetlen munkamennyiség maximalizálásának művészete.

> A legjobb architektúrák, követelmények és rendszertervek az önszerveződő csapatoktól származnak.

> A csapat rendszeresen mérlegeli, hogy miképpen lehet emelni a hatékonyságot, és ehhez hangolja és igazítja az működését.

### Egy szabadon választott agilis módszertan részletes bemutatása

A Scrum egy szoftverek fejlesztése során használt, költségek nélküli keretrendszer. A módszer segítségével a cégek egyszerűen tudnak terméket fejleszteni és támogatni egy komplex és dinamikus környezetben.A Scrum egy válasz a technológia rohamos fejlődésére és az ügyfelek igényeinek gyors változására. A módszer kiindulópontja a tapasztalat: megpróbáljuk, tanulunk a tapasztalatainkból, és eldöntjük, hogyan tovább. A Scrum-csapatok kicsik, 3-9 emberből állnak, és saját magukat irányítják. A team tagjai egy lépésről lépésre kidolgozott módszer alapján végzik munkájukat. Egy meghatározott időintervallumban létrehoznak egy új terméket vagy funkciót, vagy egy régi javított változatát. Ezeknek az úgynevezett sprinteknek a segítségével lehet folyamatosan tartható és reális határidőkkel dolgozni. A sprintekre bontás azért jó mert így realisztikusabban tudja megtervezni a munkafolyamatot, mert pontosan láthatja, mit és mennyi idő alatt kell megcsinálni. Ezáltal kiszámítható lesz a tervezés folyamata. Emellett a rövid periódusokban a kockázatok is könnyebben kezelhetőek A rövid időintervallumok segítségével átláthatóvá válik a csapat munkája.
